---
title: Що таке Web 3.0?  Чим він відрізняється від Web 2.0 i Web 1.0
created: 2023-10-09 20:40
aliases: 
tags:
  - testing
  - QA-DL-Academy
  - QA-Lecture-13_Тестування-Web-3_0-та-Смарт-Контрактів
---
# Що таке Web 3.0?  Чим він відрізняється від Web 2.0 i Web 1.0

Для того, щоб зрозуміти, що таке Web 3.0, нам треба коротенько познайомитися з його попередниками. 

### **Web 1.0.**

Першим, що є логічно, був Web 1.0. Як і з Першою світовою Війною, його тоді ніхто так не називав і розділення почали робити вже значно пізніше. 

До жовтня 1990 року Бернерс-Лі написав три фундаментальні технології, які стали основою Інтернету, включаючи найперший редактор/браузер вебсторінок (WorldWideWeb.app):

* **HTML**: HyperText Markup Language, мова розмітки або форматування Інтернету
* **URI або URL**: Уніфікований ідентифікатор ресурсу або локатор, унікальна адреса, що використовується для ідентифікації кожного ресурсу в Інтернеті
* **HTTP**: протокол передачі гіпертексту, який дозволяє отримувати пов’язані ресурси з усього Інтернету

Умовний початок ери Web 1.0 відбувся у середині 1990-х років з появою таких веббраузерів, як [Netscape Navigator ](https://uk.wikipedia.org/wiki/Netscape_Navigator)(Пізніше став основою для створення [Mozilla Firefox](https://uk.wikipedia.org/wiki/Mozilla_Firefox).)

А тепер перенесімось в середину 90-х років. Ви прокидаєтесь зранку. 
1. Для того, щоб почути новини, вам треба увімкнути телевізор і потім знайти канал, на якому будуть новини. 
2. Для того, щоб дізнатися, яка погода буде сьогодні, вам треба прослухати весь блок новин у світі, потім у вашій країні і аж потім подивитися всю програму погоди чекаючи свій регіон (навіть не своє місто, якщо ви не з обласного центру)
3. Для того, щоб зростати, як  спеціаліст, ви читаєте спеціалізовані журнали, котрі випускалися в кращому випадку раз на тиждень, в нормальному випадку раз на місяць. І за котрими ви мали йти в кіоски
4. А якщо ви мали більше коштів, ви могли оформити підписку, щоб журнали вам надсилали. Мінусами цього було те, що:
* для оформлення підписки, вам треба було купляти конверт
* писати лист
* нести його поштової скриньки 
* Молитися, щоб пошта його не загубила 
* Молитися, щоб не досить виховані сусіди, його не вкрали 

А тепер уявіть, що зʼявляється інтернет. Люди були просто в захваті, від його можливостей. Вони могли значно швидше і точніше дізнаватися новини, погоду. Для підписки, все що потрібно було відправляти лист, але це вже була електронна пошта. Не виходячи з дому, ви могли відправити його. Звичайно, якщо це було паперове видання, проблема з невихованими сусідами залишалися, але якщо електронна версія журналу, то ви отримували його напряму і набагато швидше. 

**Якщо узагальнити концепцію Web 1.0, то користувачі могли тільки споживати контент. Контент був тільки статичний та що найголовніше, споживачі не були генераторами контенту.**

**Головна можливість: Тільки читати (Read only)**

І тут, ми плавно переходимо до Web 2.0 

### **Web 2.0**

Не буду тримати інтригу, вже Web 2.0 **споживачі, стали й генераторами контенту**. Почали зʼявлятися платформи, що давали можливість людям це робити. Ба більше, генерувати контент стало зручно.

Вам вже не треба створювати цілий окремий сайт, щоб: 

* Просто вести свій блог
* Здавати в оренду свою нерухомість 
* Продавати товари 
* Бути таксистом 

Натомість ви можете скористуватися платформами, що надають вам можливості це роботи
* Для блогів - це соціальні мережі, форуми, YouTube, TikTok 
* Для здачі нерухомості в оренду -  це Airbnb, DimRia, OLX
* Для продажу товарів - Amazon, AliExpress, eBay, OLX, Promua
* Для таксі - Uber, OnTaxi, Bolt, Uklon

Окрім того, що зʼявлялися зручні платформи, немалим чинником росту Web 2.0  стало й те, що змінилися девайси, для їх споживання та швидкість інтернету. Тепер це не тільки персональні компʼютери, а ще й телефони (пізніше смартфони), що постійно з вами та можуть навіть в потоковому форматі, передавати вам контент. 

Ця синергія призвела до буму Web 2.0 та наразі ми живемо в цій ері. 

Тепер вам не обовʼязково бути вдома чи в офісі біля персонального компʼютера, щоб прочитати новини (Як у Web 1.0), а ви можете зробити це будь-де. 

Про генерацію контенту годі й казати. Розглянемо приклад зі звичайним веденням блогу:  Є Влад котрий вирощує бонсай і він хоче поділитися цим з усім інтернетом.  Що Владу для цього треба було б в ері Web 1.0 ? 

1. Треба було сфотографувати Бонсай
2. Замовити розробку сайту або  самому розробити
3. Підтримувати цей сайт
4. Розкручувати сайт, аби він видавався у людей в пошуку

 І весь цей мінімальний набір дій треба було б зробити, аби підписники просто побачили звичайну сторіз де зображений бонсай з надписом “Приємний ранок з чашкою чаю та моїм бонсайчиком”.

Думаю тепер зрозуміло, чому сучасні соціальні мережі такі популярні. Сфотографував на смартфоні - Відкрив соціальну мережу - Опублікував. 

Також, однією з важливих характеристик інтернету Web 2.0, стало падіння домінуючих  сайтів ери Web 1.0. 

Класним прикладом, адаптації до нової ери інтернету, стала компанія Netflix. Що насправді, своєю сутністю більше схожа на Web 1.0 (бо звичайні користувачі тільки споживають контент), але вона взяла  все найкраще від Web 2.0 та змогла закріпитися на ринку. 

Спочатку Netflix був звичайним кіоском для оренди відеокасет і не могла тягатися з такими гігантами, як, наприклад _Blockbuster. _

Згодом, Netflix прийняла новий підхід, до дистрибуції фільмів. Замість того, щоб платити за кожен окремий фільм кожний день прокату, ви просто платите раз на місяць та берете різні фільми, що доставлялися вам на пошту. І згодом, Netflix передбачили бум потокового відтворення відео та перевели свою бізнес-модель в цифровий світ.    

**Якщо узагальнити концепцію Web 2.0, то користувачі стали генераторами контенту. Сам інтернет став більш приязний, що призвело його до буму в усіх верствах населення світу**

**Головна можливість: Писати в інтернет **

Отже, ми вже наближаємось до Web 3.0  

Може здатися, а навіщо нам Web 3.0, якщо в Web 2.0  ми вже можемо “читати” та “писати”, а сам інтернет Web 2.0  досить приязний до нас і неймовірно зручний.  Щоб зрозуміти, навіщо нам потрібен Web 3.0, ми розглянемо мінуси Web 2.0 (так само як і з переходом від Web 1.0 до Web 2.0

#### Мінуси Web 2.0 

Насправді безкоштовні соціальні мережі, лише умовно безкоштовні. Окрім того, що користувачі стали генераторами контенту, платформи почали збирати інформацію про своїх користувачів та продавати її іншим компаніям. 

**<span style="text-decoration:underline;">1-й мінус: Ваші дані в Web 2.0 не належать вам </span>**

**<span style="text-decoration:underline;">2-й мінус</span>**, випливає з першого, **<span style="text-decoration:underline;">платформи можуть цензурувати контент на свій розсуд. </span>**

**Наприклад**: _Ми збираємо кошти для певного підрозділу. Спочатку, при зверненнях до публіки, використовувалось слово “русня”. Як виявилося пізніше, цим словом користуватися не можна, сторіз видалялися з платформи, а обліковий запис був переведений в тіньовий бан (не видавався при пошукових запитах, та не рекомендувався іншим). Платформа вирішила, що можна казати, а що ні._

Саме ці проблеми Web 2.0, підштовхнули для початку створення  Web 3.0.

### Web 3.0

На сьогодні, термін "Web 3.0"(або просто Web3) є менш визначеним і стандартизованим, ніж "Web 2.0" і він являє собою концепцію майбутнього розвитку Інтернету та вебтехнологій. Web 3.0 визначається, як новий етап розвитку Інтернету, який базується на децентралізації, блокчейн-технологіях і криптографії, та має на меті створити більш безпечний та приватний інтернет. 

Якщо в Web 1.0 та Web 2.0 основними діями користувача були: “читати” та “писати”, то **в Web 3.0 основною дією має стати “Володіти”.**

Ви будете володіти своїми даними, та самі визначати, якою інформацією про себе ви хочете ділитися.  Платформи не будуть мати якусь політику чи цензуру, а будуть регулюватися користувачами цієї платформи.  
#### Основні характеристики Web 3.0

* **Децентралізація:** Web 3.0 ставить перед собою завдання перейти від централізованих платформ і служб до децентралізованих мереж, в яких не існує центрального контролю. 
* **Блокчейн та криптографія:** Використання блокчейну дозволяє забезпечити надійність, цілісність та приватність даних. Криптографія використовується для забезпечення безпеки та конфіденційності комунікацій та транзакцій.
* **Смарт-контракти:** У Web 3.0 використовуються смарт-контракти, програми, які автоматизовано виконують угоди та транзакції на блокчейні без необхідності незалежних посередників.
* **Власність і контроль користувача:** Web 3.0 дає користувачам більший контроль над їхніми особистими даними та цифровими активами. Користувачі можуть зберігати, керувати та передавати свої дані/активи в безпечних умовах.
* **Інтероперабельність:** Web 3.0 прагне до створення мереж та протоколів, які можуть взаємодіяти один з одним і забезпечувати зручний обмін даними та активами між різними додатками та платформами.